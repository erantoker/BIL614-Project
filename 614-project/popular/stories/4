Gaziantep Emniyet Müdürlüğü önünde sabah saatlerinde şiddetli patlama, ardından çatışma meydana geldi. Bomba yüklü araçla düzenlendiği belirtilen terör saldırısında 1 polis memuru şehit oldu, 10'u aşkın polis ve sivil vatandaş yaralandı.
Gaziantep Valiliği, Büyükşehir Belediyesi, Vergi Dairesi, Kamil Ocak Stadyumu ile iş merkezlerinin ve birçok etkinliğin gerçekleştirildiği Demokrasi Meydanı'nın bulunduğu bölgede yer alan Emniyet Müdürlüğü ile Emniyet Müdürlüğü ek binasının bulunduğu yolda saat 09.20'de patlama meydana geldi.
1 Mayıs nedeniyle çevresi bariyerle kapatılmış olan Emniyet Müdürlüğü önündeki bölgeye iddiaya göre iki araç barikatı aşarak girdi. İlk anda otomatik silahla ateş açan teröristler, polislerin karşılık vermesinin ardından kaçarken, peşinden gelen ikinci araçtaki bomba infilak ettirildi. Emniyet Müdürlüğü binasına yaklaşık 10 metre mesafede meydana gelen patlamayla bölgede can pazarı yaşanırken, olay yerine çok sayıda sağlık, kurtarma ile zırhlı polis ekibi sevk edildi.
PARÇALANAN TERÖRİSTİN ÖRGÜTÜ ARAŞTIRILIYOR
Gaziantep Emniyet Müdürlüğü önünde panelvan tipi minibüs ile gerçekleştirilen bombalı saldırının ardından polisin detaylı araştırması sürüyor. Polis, patlamada parçalanan bombacının cesedi üzerinde başlattığı inceleme ile kimliğine ve hangi örgüte mensup olduğuna dair iz bulmaya çalışıyor.
IŞİD VEYA PKK
Yetkililer, saldırıyı gerçekleştiren terör örgütünün IŞİD veya PKK olacağını söyledi. Yetkililer, teröristin kimliğinin belirlenmesi ve istihbarat birimlerinin çalışmasıyla kısa sürede örgütün netlik kazanacağını kaydetti. Ancak, yetkililer 2012 yılı Ramazan Bayramında kentte 10 kişinin öldüğü bomba yüklü araçla PKK saldırısının yapıldığını hatırlatarak, bugünkü saldırının da benzer özellik taşıdığını; ancak bugünkü eylemi kimin gerçekleştirdiğinin kesinleşmediğini belirtti.
Öte yandan patlamanın ardından bazı parçaların Emniyet Müdürlüğü’nün yaklaşık 300 metre uzağındaki Büyükşehir Belediyesi önündeki yola sıçradığı görüldü.
1 POLİS ŞEHİT
Patlama ve silahlı saldırıda yaralanan çoğunluğu polis 10'u aşkın kişi ambulanslarla ilk müdahalelerinin ardından kentteki hastanelere kaldırıldı. Hastanelerde tedavisine başlanan yaralılar arasında bulunan adı öğrenilemeyen bir polis memuru doktorların müdahalesine rağmen kurtarılamayarak şehit oldu. Yaşananların ardından polisler, yaralı meslektaşlar ile vatandaşlarının tedavi gördüğü hastanede de yoğun önlem aldı.
Patlamanın ardından bölge tamamen yaya ve araç trafiğine kapatılırken, kentin can damarı olan bölgede bulunan kamu ile iş merkezlerinin camları kırıldı, büyük hasar oluştu. Patlamanın ardından polisler bulundukları bölgede teyakkuz durumuna geçti ve telsiz anonsu ila yapılan uyarı sonrası çelik yelek ve uzun namlulu silah ile görev yapıp, olası ikinci saldırıya karşı alarm durumu başlatıldı. Patlamanın olduğu bölgedeki iş merkezleri de güvenlik önlemi olarak boşaltılmaya başlandı.
BEYAZ ARAÇ ARANIYOR
Polis, patlamanın ardından olay yerinden kaçan ve çıkan çatışmada camlarının kırıldığı belirtilen beyaz renkli bir aracı da her yerde aramaya başladı. Polis telsizlerinden geçilen anonslarda sık sık plakası belirlenemeyen beyaz renkli hafif ticari araca duyarlı olunması ve yakalanması konusunda uyarılarda bulunuldu.
1 MAYIS KUTLAMALARI İPTAL EDİLDİ
Patlamanın ardından kentte bugün yapılacak olan 1 Mayıs kutlamaları da iptal edildi. Sendikalar, STK'lar ve siyasi partiler patlamanın ardından tüm üyeleri SMS mesajı ile uyararak kutlamaların terör saldırısından dolayı iptal edildiğini duyurdu.
SALDIRI İSTİHBARATI VARDI İDDİASI
Öte yandan sık sık başta IŞİD ve PKK olmak üzere terör örgütlerine yönelik operasyonlar düzenleyen Gaziantep Emniyet Müdürlüğü'nün böyle bir saldırı istihbaratı bulunduğu bildirildi. Saldırı istihbaratı nedeniyle dün gece saat 21.30'da Gaziantep Emniyet Müdürü başkanlığında, Emniyet Müdür Yardımcıları, şube müdürleri, ilçe emniyet müdürleri ve birim amirleri ile toplantı yaptığı öğrenildi. Toplantıda saldırı olabileceği ve bunun 1 Mayıs gününe denk getirileceği değerlendirilerek tüm birimlerin uyarıldığı öne sürüldü.
Öte yandan geçmiş dönemlerde eylem, miting ve benzeri toplu gösterilerde görev alacak olan çevik kuvvet polisleri, Emniyet Müdürlüğü önünde toplanıp, buradan otobüsle görev yapacakları yerlere gidiyorlardı. Ancak, alınan istihbarat üzerine polislere bugün 1 Mayıs nedeniyle etkinlik yapılacak bölgelere direk gitmelerinin istendiği de öne sürüldü.  BİR CANLI BOMBA 3 TERÖRİST SALDIRDI Gaziantep Emniyet Müdürlüğü'ne yapılan canlı bomba saldırısını biri canlı bomba 3 IŞİD militanı tarafından gerçekleştirildiği öğrenildi  Habertürk'ün haberine göre; Bomba yüklü araçla yapılan saldırının hemen sonrasında, diğer iki terörist ise uzun namlulu silahlarla emniyet binasına ateş açtı. Polislerin karşılık vermesiyle çatışma çıktı. Ancak iki terörist olay yerinden kaçtı.  Teröristlerin yakalanması için geniş çaplı operasyon başlatılırken, emniyet birimlerinin saldırı istihbaratı aldığı ve güvenlik önlemlerini artırdığı da öğrenildi.
