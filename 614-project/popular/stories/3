Diyarbakır’ın Dicle ilçesinde, jandarma karakolu ve emniyet müdürlüğü binası yakınlarında teröristler tarafından bombalı araçla saldırı düzenlendi. Saldırıda ilk belirlemelere göre 2’si ağır çok sayıda yaralı olduğu belirtildi.
Edinilen bilgiye göre, saat 21.45 sıralarında Diyarbakır’ın Dicle İlçe Jandarma Komutanlığı ile emniyet müdürlüğü yakınlarında bomba yüklü araç patlatıldı. Teröristlerin saldırısında ilçe jandarma komutanlığı ile emniyet müdürlüğü binaları ve çevredeki binalarda hasar meydana gelirken, 2’si ağır, içlerinde ilçe jandarma komutanının da bulunduğu çok sayıda yaralı olduğu bildirildi. Saldırı sonrasında ilçede elektrikler kesilirken, teröristlerle güvenlik kuvvetleri arasında çatışma çıktığı ve çatışmanın yer yer devam ettiği belirtildi. Saldırı sonrasında bölgeye çok sayıda ambulans, itfaiye ve UMKE ekibi sevk edildi.
TAKVİYE GİDEN KUVVETE PUSU KURULDU
Dicle ilçesinde teröristler tarafından yapılan saldırı sonrasında Hani ilçesinden bölgeye takviye ekipler sevk edildi. Hani ilçesinden yola çıkan takviye ekiplere teröristlerin yolda pusu kurduğu ve bu olayda da 3 güvenlik görevlisinin yaralandığı belirtildi. Ayrıca Hani İlçe Emniyet Müdürlüğü binasına da uzun namlulu silahlarla saldırı düzenlendiği bildirildi.
Dicle ilçesinde teröristler tarafından düzenlenen saldırının yaklaşık 2 tonluk bomba ile yapıldığı tahmin ediliyor. Saldırı sonrasında patlama sesi çevre ilçelerden de duyuldu.
GENELKURMAY'DAN AÇIKLAMA  Genelkurmay Başkanlığı, Diyarbakır-Dicle İlçe Jandarma Komutanlığı nizamiyesi önünde bölücü terör örgütü mensubu teröristlerce patlayıcı madde yüklü bir aracın patlatılması sonucunda, bir askerin şehit olduğunu, 20 asker ve 3 yakınının ise yaralandığını açıkladı.
Genelkurmay Başkanlığı'ndan yapılan açıklamada, "01 Mayıs 2016 Pazar günü saat 21.40 sularında, kışla içinde lojmanların da bulunduğu Diyarbakır-Dicle İlçe Jandarma Komutanlığı nizamiyesi önünde bölücü terör örgütü mensubu teröristlerce patlayıcı madde yüklü bir aracın patlatılması sonucunda, bir kahraman silah arkadaşımız şehit olmuş, 20 kahraman silah arkadaşımız ve onların üç yakını yaralanmıştır. Yaralılar derhal hastaneye sevk edilmiş olup tedavilerine devam edilmektedir" denildi.
Açıklamada, "Bizleri derin bir acı ve üzüntüye boğan bu alçakça saldırıda hayatını kaybeden aziz şehidimize Allah’tan rahmet, değerli ailesine, yakınlarına, Türk Silahlı Kuvvetleri mensuplarımıza ve Yüce Türk Milletine başsağlığı ve sabır, yaralanan kahraman silah arkadaşlarımız ile yakınlarına acil şifalar temenni ediyoruz" ifadesi kullanıldı.
