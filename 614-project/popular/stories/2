Dünya yıldızlarını sahnelerinde ağırlayan Zorlu Performans Sanatları Merkezi, 2 Mayıs Pazartesi akşamı, sadece progresif rock’ın değil, müzik dünyasının önemli dehalarından biri kabul edilen İngiliz müzisyen Steven Wilson’ı ağırlamaya hazırlanıyor. 


Günümüz ve tüm progresif rock tarihinin önemli yapı taşlarından Porcupine Tree'yle şu ana kadar birbirinden değerli 10 stüdyo albümüne imza atan ve sıradaki albümü sabırsızlıkla beklenen Steven Wilson, 2 Mayıs akşamı, Zorlu Performans Sanatları Merkezi Ana Tiyatro sahnesinde müzikseverlerle buluşacak. 
Sahnede, gitarını çalarken kullandığı onlarca pedala daha rahat hakim olabilmek için ayakkabı giymeyi tercih etmeyen ve hemen hemen her enstrümanı çalabilen Wilson’ın; ambient, drone, noise, post-rock, krautrock ve shoegaze başta olmak üzere; müzik kariyerinde uğramadığı durak kalmadı. Bugüne kadar 4 kez Grammy'ye aday olan sanatçı, prodüktör olarak da Opeth, Marillion, Orphaned Land, Yoko Ono, Anja Garbarek, Pendulum ve Anathema başta olmak üzere birçok önemli isimle çalıştı. Bugüne kadar 2 kez Porcupine Tree'yle, 1 kez Mikael Åkerfeldt'li projesi Storm Corrosion'la, 1 kez de solo albümü Grace for Drowning'le Grammy'ye aday olan Steven Wilson’ın 2 Mayıs Pazartesi akşamı, Zorlu PSM Ana Tiyatro sahnesinde gerçekleşecek olan konserinin biletleri satışa çıkar çıkmaz büyük ilgiyle karşılandı. 
Müzik dünyasının önemli dehalarından Steven Wilson’ın, Şubat 2015'te yayınlanan ve büyük övgü toplayan 4. solo albümü “Hand. Cannot. Erase.” turnesi kapsamında gerçekleşecek unutulmaz konserini kaçırmak istemeyenler, 2 Mayıs’ı ajandalarına not edebilir.
