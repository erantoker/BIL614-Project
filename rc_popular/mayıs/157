 22 Mayıs kongre gündemi belirlendi   Ak Parti Tüzüğü’ne göre, kongre genel başkanın, MKYK’nın veya büyük kongre delegelerinin en az 5’te 1’nin yazılı talebi üzerine olağanüstü toplantıya çağırılabiliyor. 22 Mayıs’taki olağanüstü kongre gündeminin belirlendiği ve MKYK üyelerinden de Kongre’nin teknik alt yapı çalışmaları için imza toplandığı ifade edildi.  Yoklama ve açılış ile başlayacak kongrede, divan seçimi yapılacak. Saygı duruşu ve İstiklal Marşı’nın okunmasının ardından Genel Başkan Ahmet Davutoğlu konuşacak. Daha sonra genel Başkan adayları divan başkanlığına başvuracak. Başvuruların alınmasından sonra genel başkan adayları konuşmalarını yapacak. Dilek ve temennilerin ardından seçimlere geçilecek. Kongre’de MKYK’nın 50 asıl, 25 yedek üyesi, MDK’nın 11 asıl ve 5 yedek üyesi seçilecek. Genel Merkez Parti İçi Demokrasi ve Hakem Kurulu’nun 3 asıl, 2 yedek üyesinin, Siyasi Erdem ve Etik Kurulunun 5 asıl, 2 yedek üyesinin seçimi yapılacak. Olağanüstü kongrenin Ankara spor Salonu’nda yapılması planlanıyor. 