 Dehşet anlarını böyle kaydetti   Şirinevler'de otomobiline çarpan kadınların kullandığı jeepi görüntüleyen 31 yaşındaki Muhammet Acar, başka bir otomobilden inen şahsın saldırısına uğradı. Aldığı yumruk darbesiyle yola düşen ve otomobilin altında kalan talihsiz adam, yaşadığı dehşet anlarını saniye saniye kaydetti.  Edinilen bilgiye göre olay, Bahçelievler ilçesi Şirinevler mevkiinde meydana geldi. Zonguldak’ın Kdz Ereğli ilçesinde oturan 31 yaşındaki Muhammet Acar, misafirlerini almak için Atatürk Havalimanı’na yola çıktı. Şirinevler civarında Muhammet Acar’ın kullandığı otomobile, içinde kadınların bulunduğu bir jeep çarptı. Kadın sürücü hemen olay yerinden kaçarken, aşağıya inen Muhammet Acar, kaçan jeepi cep telefonuyla görüntülemeye başladı. Bu sırada yol kenarında duran lüks otomobilden inen bir kişi Acar’a, ‘Plakasını aldın mı?’ diye sordu.Acar’ın, ‘Aldım’ cevabını vermesi üzerine cep telefonuyla görüntülendiğini anlayan şahıs Muhammet Acar’a yumruk attı. Aldığı darbenin etkisiyle yola düşen Muhamet Acar, hızla gelen bir otomobilin altında kaldı. Hemen Bakırköy Eğitim ve Araştırma Hastanesi’ne sevk edilen Acar, tedavi altına alındı. 