 26 yıllık yasak aşk cinayeti çözüldü   Konya’nın Çumra ilçesinde 26 yıl önce yengesiyle yasak aşk yaşayan bir kişinin, ağabeyini yengesinin erkek kardeşiyle birlikte öldürerek su kuyusuna attığı ortaya çıktı. Aradan geçen 26 yıl sonra polis, Avustralya’dan gelen bir ihbar üzerine yasak aşk cinayetini aydınlatarak olayın zanlılarını yakaladı.    Konya'nın Çumra ilçesinde düğünlerde müzisyenlik yapan Sami Ekmekçi'nin (53), 26 yıl önce eşi Safiye Demirci (45) ile yasak aşk yaşayan kardeşi Ali Ekmekçi (49) tarafından öldürüldüğü ve ağabeyinin cesedini yengesinin erkek kardeşi Şani Demirci (40) ile birlikte bir su kuyusuna attığı ortaya çıktı. İddiaya göre, 6 ay önce Avusturalya’da yaşayan bir kişi, Konya emniyetine mail yoluyla bir ihbarda bulundu. Avusturalya’da yaşayan Türk vatandaşı yaptığı ihbarda, 90’lı yılların başında Çumra ilçesinde düğünlerde müzisyenlik yapan Sami Ekmekçi'nin kendisinin arkadaşı olduğunu belirtti. Sonra Sami Ekmekçi’nin eşi Safiye Demirci ile kardeşi Ali Ekmekçi arasında ilişki söylentilerinin çıktığı ve Sami Ekmekçi’nin ortadan kaybolduğunun ifade edildiği mailde o yıllardan bu yana kendisinden haber alınamadığı belirtildi. Gelen ihbar üzerine Asayiş Şube Müdürlüğü Kayıp Şahıslar Büro Amirliği ekipleri, Sami Ekmekçi’nin hayatta olup olmadığı konusunda araştırmalarda bulunarak 1989 yılından bu yana herhangi bir kaydının olmadığını tespit etti. Bunun üzerine Asayiş Şube Müdürlüğü Cinayet Büro Amirliği ekipleri, olayı devralarak gelen ihbarla örtüşen bilgi topladı. Sami Ekmekçi’nin düğünlerde aranan bir müzisyen olduğunu, 90’lı yılların başlarında eşi Safiye Demirci ile kardeşi Ali Ekmekçi arasında çıkan ilişki söylentileri sonrasında ortadan kaybolduğunu doğruladı. Araştırmayı derinleştiren polis, Konya’da fırıncılık yapan Ali Ekmekçi'yi ve yine Konya’da sürücü kursu işleten Safiye Demirci ve kardeşi Şani Demirci’yi gözaltına aldı. 