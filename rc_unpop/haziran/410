 Otel odasında elleri bağlı halde ölü bulundu   DENİZLİ’de üniversite öğrencisi 24 yaşındaki Soner Türkyılmaz, kaldığı otel odasında elleri arkadan bağlı tavandaki barfiks demirine iple asılı ölü bulundu. İntihar ettiği sanılan Türkyılmaz’ın kesin ölüm nedeninin tespiti için otopsi yapılacağı bildirildi.  Olay, Otosantral Garajı yakınındaki bir otelin altıncı katındaki 604 numarada meydana geldi. Pamukkale Üniversitesi İktisadi İdari Bilimler Fakültesi öğrencisi olan Soner Türkyılmaz, bugün saat 17.00 sıralarında kaldığı otel odasını temizlemek için içeriye giren görevliler tarafından ölü bulundu. Türkyılmaz’ı tavandaki barfiks demirine elleri arkadan iple bağlı olarak asılı bulunan görevliler, polise haber verdi. Gelen polis ekiplerinin yaptığı incelemenin ardından Türkyılmaz’ın cesedi, kesin ölüm nedeninin tespiti için otopsi yapılmak üzere Pamukkale Üniversitesi Hastanesi Adli Tıp Kurumu’nun morguna kaldırıldı. 