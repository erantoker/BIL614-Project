 İzmir’de hamile ve hastalara sıcak izni   İzmir Valiliği, hava sıcaklıklarının önümüzdeki günlerde mevsim normallerinin 5 ile 9 derece üzerinde olmasının beklendiğini belirterek, alınması gereken önlemler konusunda uyarıda bulundu.  Kamu kurum ve kuruluşlarında görevli personelden hamile, engelli ve kronik hastalıkları olanların, 20 Haziran Pazartesi günü idari izinli sayılacağı bildirildi. İzmir Valisi Erol Ayyıldız imzasıyla kurumlara da gönderilen yazıda, şöyle denildi: “Pazartesi günü sıcaklığın 41 derece civarında olacağı beklenmekte olup vatandaşlarımızın sıcak çarpmasına maruz kalmamaları adına başta hastaneler ve tüm sağlık kurum ve kuruluşları olmak üzere kamu kurum ve kuruluşlarınca gerekli tedbirlerin alınması; kamu kurum ve kuruluşlarında çalışan engelli, hamile, kalp damar hastalığı, hipertansiyon, KOAH, diyabet ve kanser gibi kronik hastalığı olan kamu görevlilerinin 20 Haziran 2016 Pazartesi günü idari izinli sayılmaları, mecbur kalınmadıkça sıcaklığın yoğun olarak hissedileceği 10.00- 16.00 saatleri arasında dışarı çıkılmaması gerekmektedir.”  