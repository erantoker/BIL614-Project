 Gaziantep’te canlı bombanın kaldığı eve operasyon   Gaziantep'te kendini patlatan canlı bomba Yunus Durmaz'ın kaldığı eve polis operasyon düzenledi. Evin kapısının girişindeki tuzağın temizlenmesinin ardından girilen ev boş çıktı.  Gaziantep Valisi Ali Yerlikaya, Yunus Durmaz ve ona bağlı hücrelerine yönelik yapılan operasyonla ilgili basın açıklaması yaptığı esnada Burak Mahallesi'nde çatışma sesleri ve patlama sesi duyulmuştu. Polisin gözaltına alınan DAEŞ üyelerinin ifadeleri doğrultusunda tespit ettiği Yunus Durmaz'ın kaldığı eski eve operasyon düzenlediği ortaya çıktı. Yunus Durmaz'ın bir yıllık kirasını peşin verdiği evin önüne gelen polis ve özel harekat ekipleri, teslim ol çağrısının ardından ses çıkmayınca bir süre uyarı ateşi açtı. Evin giriş kapısını tuzaklama ihtimaline karşı fünye ile patlatan polis ekipleri, pusu ihtimaline karşı bir süre daha uyarı ateşi açarak, ardından eve girdi. Evin boş olduğunu gören ekipler, yaptıkları incelemenin ardından bölgeden çekildi. Çevik kuvvet ekipleri tarafından evin çevresinde geniş güvenlik tedbirleri alındı. 